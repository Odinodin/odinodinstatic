:title Podcaster for programmerere
:published 2014-07-15
:body

Podcaster er en fin måte å utnytte tiden til noe fornuftig når man gjør kjedelige ting som å pusse opp eller 
å sitte på toget. Her er en oversikt over de podcastene jeg helst hører på om dagen.

This Developer's Life
====================
Dette er min absolutte [favorittprogrammeringspodcast](http://thisdeveloperslife.com/). Rob Conery og delvis 
[Scott Hanselman](http://hanselminutes.com/) intervjuer andre programmerere og diskuterer tema som er 
relevante for alle utviklere.

Det eneste negative jeg har å si om denne podcasten er at det ser ut til at den har stoppet opp.

Cognicast
=========
Hvis du er interessert i Clojure så er dette definitivt en podcast du bør få med deg. 
[Cognicast](http://www.cognitect.com/podcast) er assosiert med Cognitect; selskapet hvor Rich Hickey, 
Stuart Halloway og David Nolen jobber.

Craig Andera er mannen bak [Cognicast](http://www.cognitect.com/podcast), 
tidligere "Relevance the podcast". Hvis det noen gang går dårlig i IT-bransjen så kan han lett få seg en jobb som 
radiovert. Dette er velprodusert kvalitetsradio som inneholder masse friske ideer som har gitt meg mye inspirasjon 
det siste året.

Hvis du er interessert i funksjonell programmering så har jeg også hørt en del på [Functional Geekery](http://www.functionalgeekery.com) og 
[Mostly Lazy](http://mostlylazy.com). Disse er ikke like gode, men har sine høydepunkter.

The Freelancer's Show
=====================
Charles Max Wood er en type med flere jern i ilden. I tillegg til 
[The Freelancer's Show](http://www.freelancersshow.com) er han også ansvarlig for [Ruby Rogues](http://rubyrogues.com/) 
og [JavaScript Jabber](http://javascriptjabber.com/)-podcastene. 
 
Tematikken i "The Freelancer's show" handler om ulike aspekter ved det å være en frilanser. Det inkluderer hvordan 
prise seg riktig, hvordan forholde seg til kunder og tanker rundt markedsføring. Som konsulent så er dette saker 
som jeg ofte syns er relevant med tanke på det jeg driver med.

Et høydepunkt i podcastene til Charles Max Wood er at de alle avsluttes med en seksjon som kalles "the Picks". Her kommer
hver deltaker med mer eller mindre interessante linker til ting de ønsker å dele med andre. 

JavaScript Jabber
=================
Denne er jeg mer usikker på hvor godt jeg liker; og det har mest med JavaScript-kompetansen til de som holder 
showet å gjøre. Det var spesielt en fæl episode om REST-API hvor jeg syns de slaktet temaet fullstendig. 

Jeg hører på likevel fordi det ofte er interessante gjester fra JavaScript-verdenen som vet hva de prater om. 

Git minutes
===========
Hvor mye er det egentlig å prate om rundt et verktøy for versjonskontroll? [Overraskende mye](http://episodes.gitminutes.com)!
Thomas Ferris Nicolaisen intervjuer personer fra git-miljøet; absolutt verdt å høre på om du er glad i git.

Kjenner du til flere podcasts som jeg burde vite om? Tips meg gjerne på [Twitter](https://twitter.com/odinodin) så
blir jeg glad.